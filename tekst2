Zamach na Johna F. Kennedy'ego – zamach dokonany 22 listopada 1963 na Dealey Plaza w Dallas (stan Teksas) w wyniku którego został zabity 35. prezydent USA, John Fitzgerald Kennedy oraz ranny gubernator Texasu, John Connally.

Trwające dziesięć miesięcy dochodzenie Komisji Warrena w tej sprawie z 1963-1964 stwierdziło, że prezydent został zamordowany jedynie przez Lee Harveya Oswalda i że Jack Ruby również działał sam, gdy zastrzelił Oswalda, zanim ten mógł stanąć przed sądem. Stwierdzenie to było początkowo wspierane przez amerykańskie media, jednak badania prowadzone od 1966 r. do 2004 r. wykazały, że aż 80 procent Amerykanów podejrzewa, że doszło do zorganizowanego zamachu i zatuszowania dowodów[1].
Spis treści

    1 Przebieg zamachu
    2 Dochodzenia
        2.1 Komisja Warrena
        2.2 Śledztwo Garrisona
        2.3 Komisja Izby Reprezentantów ds. Zabójstw
        2.4 Śledztwa na własną rękę
    3 Teorie dotyczące przyczyn zamordowania Kennedy'ego
    4 Kontrowersje
    5 Kultura masowa
    6 Przypisy
    7 Linki zewnętrzne

Przebieg zamachu

Kennedy rozpoczynając swoją kampanię wyborczą udał się wraz z żoną Jackie do Dallas, w stanie Teksas. O godzinie 12:30, podczas przejazdu otwartą limuzyną marki Lincoln wcześniej zaplanowaną trasą, na zakręcie z Houston Street w Elm Street, obok budynku składnicy podręczników, do Kennedy'ego oddano kilka strzałów. Został trafiony w szyję i w głowę. Poważnie ranny został także gubernator Teksasu, John Connally. Rannego Kennedy'ego odwieziono do Parkland Hospital w Dallas gdzie ogłoszono zgon o 13:00. 25 listopada pochowany na Narodowym Cmentarzu w Arlington.

Niedługo później policja schwytała Lee Harveya Oswalda, byłego żołnierza US Marines, znanego z marksistowskich sympatii. Oswald przez kilka lat przebywał w ZSRR, skąd jednak wrócił do USA. Pracował w budynku składnicy podręczników w Dallas, z którego padły śmiertelne strzały. Na piątym piętrze owego budynku znaleziono karabin Carcano M91/38 należący do Oswalda a piętro wyżej (skąd strzelano) znaleziono 3 łuski. Oswald po zamachu opuścił składnicę. Został później zatrzymany w jednym z kin, wcześniej jednak zastrzelił policjanta J.D. Tippita który chciał go aresztować. Zaprzeczył swemu udziałowi w zamachu na prezydenta. Jednak zanim stanął przed sądem 24 listopada 1963, gdy wyprowadzano go z budynku policji w Dallas został śmiertelnie postrzelony przez Jacka Ruby'ego, właściciela klubu nocnego w Dallas, człowieka mającego powiązania z mafią. Ruby uzasadniał swój czyn tym iż chciał oszczędzić wdowie po prezydencie bólu jakiego miałaby doznać w czasie procesu.
Dochodzenia

Zamach był przedmiotem wielu dochodzeń i analiz:
Komisja Warrena

Powołana przez następcę Kennedy'ego Lyndona Johnsona Komisja Warrena orzekła, iż Oswald działał sam. Od początku raport ten był przez niektórych kwestionowany. Amatorski film nakręcony przypadkiem podczas zamachu[2] oraz ekspertyzy balistyczne według niektórych wskazują, że trafiła go kula wystrzelona z przodu (komisja Warrena stwierdziła iż wszystkie strzały padły z tyłu, ze składnicy książek w której pracował Oswald). Dowodem na strzał z przodu miałby być ruch głowy Kennedy'ego, która się cofnęła. Specjaliści dyskredytują ten argument tym, że wystrzelony pocisk przekazał stosunkowo mało energii kinetycznej czaszce, a więcej miękkiej tkance, która wypryskując z rany wylotowej nadała głowie znaczny odrzut do tyłu. Jeżeli prezydent rzeczywiście zostałby trafiony pociskiem wystrzelonym z przodu, podważałoby to wnioski komisji Warrena.
Śledztwo Garrisona

W 1966 śledztwo w sprawie zamachu rozpoczął Jim Garrison, prokurator okręgowy Nowego Orleanu.
Komisja Izby Reprezentantów ds. Zabójstw

W latach 1976-1979 działała druga komisja, powołana przez Kongres (United States House Select Committee on Assassinations). Uznała ona, iż prezydenta zabił Oswald, jednak najprawdopodobniej zamachowców było dwóch (drugi strzelec miał zdaniem Komisji chybić) i istniał spisek na życie Kennedy'ego.
Śledztwa na własną rękę

Wiele osób do dziś próbuje podważyć teorię 'jednej kuli' jaka pojawiła się w raporcie Komisji Warrena, tym samym stara się udowodnić, iż jeden z pocisków został wystrzelony z przodu. Mogą świadczyć o tym dowody - oryginalne fotografie z autopsji i wypowiedzi świadków: podczas zamachu oraz osób mających styczność z ciałem JFK po śmierci. Bada się również wszystkie wątki w poszukiwaniu prawdziwego zabójcy i osób zamieszanych w zamach.
Teorie dotyczące przyczyn zamordowania Kennedy'ego

Na temat śmierci Kennedy'ego powstało wiele teorii[3], nierzadko o charakterze spiskowym. Ich popularność może wynikać z faktu, iż Amerykanom trudno było uwierzyć, jakoby ich "ukochany prezydent" mógł zginąć z ręki pojedynczego człowieka, który mógłby okazać się potężniejszy niż cały aparat bezpieczeństwa USA. Wielokrotnie wskazywano też na różne uchybienia popełnione podczas śledztwa. Najczęściej przedstawiane są następujące hipotezy:

    Udział w spisku centralnych organów władzy
    Udział w spisku pewnych kręgów politycznych oraz ludzi związanych z przemysłem wojskowym z powodu chęci ograniczenia działań wojennych w Wietnamie
    Udział w spisku finansistów związanych z Systemem Rezerwy Federalnej USA z powodu wydania rozporządzenia 11110 z 4 czerwca 1963 przywracającego parytet kruszcu i prawo emisji pieniądza dla rządu amerykańskiego
    Udział w spisku służb specjalnych ZSRR lub Kuby z powodu kryzysu kubańskiego lub licznych prób zamachów na Fidela Castro (późniejsze próby tuszowania prawdy o nim przez władze USA wynikałyby z niechęci do wywołania wojny między mocarstwami, gdyby prawda ta wyszła na jaw)
    Udział w spisku kubańskich emigrantów za to, że nie obalił Fidela Castro podczas kryzysu kubańskiego
    Udział w spisku amerykańskiej mafii, której wraz z bratem Robertem (prokuratorem generalnym) wydał wojnę
    Udział w spisku Ku-Klux-Klanu za to, że popierał dążenia ciemnoskórej ludności do zniesienia segregacji

Kontrowersje

Podstawowym przedmiotem sporów są kwestie:

    Ile kul zostało wystrzelonych i z jakich miejsc - czy tylko z budynku czy może z budynku i od przodu.
    Kto faktycznie strzelał i czy na pewno Lee Harvey Oswald oddał jakiekolwiek strzały.
    Dlaczego niezbędne dokumenty w tej sprawie zostały utajnione na wiele lat, jeśli Oswald był tylko 'wolnym' strzelcem.
    Dlaczego tak wiele kluczowych dowodów zaginęło.
    Dlaczego oficjalnie powiedziano, że Oswald nie miał żadnych powiązań - chociaż miał teczkę w KGB, mógł być agentem CIA i mieć powiązania z Castro.
    Dlaczego gangster Jack Ruby śmiertelnie postrzelił Oswalda, twierdząc, że zrobił to tylko aby oszczędzić wdowie cierpienia podczas procesu. Miał on powiązania mafijne, a tym samym mógł chcieć, lub nakazano mu, uciszyć Oswalda, żeby prawda, jak sam potem twierdził, nie wyszła na jaw.

Fotografie z autopsji stały się przedmiotem sporów. Badacze sprawy chcą udowodnić, że fotografie zostały podmienione lub nawet zmontowane tak, aby nie było widać ran głowy w miejscach, gdzie faktycznie powinny być - tył głowy z prawej strony. Świadczyć mają o tym dowody w postaci wypowiedzi lekarzy z Dallas, którzy mieli styczność z ciałem zaraz po zamachu. Wiele spornych opinii budzi też fakt śmierci policjanta J.D. Tippita - według niektórych świadków udział w zabójstwie brały 2 osoby a nie sam Oswald. Niektórzy twierdzą, że jego ciało zostało spreparowane na prawdziwe ciało prezydenta. O strzale z przodu miałby świadczyć fakt pojawienia się dziury po kuli w przedniej szybie limuzyny, zaobserwowanej przez kilku świadków. Według relacji jednego z nich szyba ta miała zostać rozbita i zastąpiona nową.

Wykazano szereg nieprawidłowości w pracy agentów Secret Service, którzy ochraniali prezydenta w dniu zamachu (m.in. brak osłony przed limuzyną, czy też jej boków).

Liczne dowody, np. fotografie, filmy nakręcone przez świadków, zostały skonfiskowane i nigdy nie były zwrócone właścicielom a szczegółowa dokumentacja została utajniona na wiele lat.
Kultura masowa

Zamach na JFK był jednym z głównych wątków gry Call of Duty: Black Ops. Opisany został również w powieści Stephena Kinga Dallas '63.

